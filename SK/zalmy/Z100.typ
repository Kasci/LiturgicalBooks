Milosrdenstvo a spravodlivosť chcem ospievať, \* zahrať ti, Pane, na harfe.

Múdro a bez úhony chcem kráčať cestou života; \* kedyže prídeš ku mne?

Chcem kráčať v nevinnosti srdca \* uprostred svojej čeľade.

Nesprávne predsavzatia si nerobím, \* podvodníka mám v nenávisti; ten nemá ku mne prístup.

Skazené srdce sa mi prieči, \* zlomyseľníka nechcem znať.

Kto tajnostkársky ohovára blížneho, toho umlčím. \* Kto má oko pyšné a srdce naduté, toho neznesiem.

Moje oči hľadajú verných v krajine, aby prebývali so mnou. \* Kto kráča cestou poctivou, ten mi smie slúžiť.

V mojom dome nebude bývať pyšný človek \* a luhár neobstojí pred mojimi očami.

Každé ráno umlčím všetkých hriešnikov v krajine \* a z mesta Pánovho vyženiem všetkých, čo pášu neprávosť.